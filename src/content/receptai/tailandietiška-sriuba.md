---
title: 'Tailandietiška sriuba'
pubDate: 2024-02-15
author: 'Dalius'
tags: ['krevetės', 'pagrindinis']
---

## Ko reikės?

2-3 nemažoms porcijoms reikės:

- 2 smulkiais kubeliais pjaustyti svogūnai

- 2 arbat. šaukšteliai šviežiai tarkuotos imbiero šaknies

- tarkuota žievelė nuo 1 citrinos

- 1 arba 2 žali aštrūs smulkiai kapoti (be sėklų) čili pipirai (aš dedu 1 čili,
  bet aštresnio skonio mėgėjai gali dėti 2 - tikrai nebus per daug :)

- 2 valg. šaukštai alyvuogių aliejaus (arba kubelis sviesto)

- 1 litras daržovių sultinio (arba 1 litras vandens ir 1,5 kubelio daržovių
  sultinio)

- nedidelė sauja makaronų (aš naudoju "kriauklytes", puikiai tinkančias jūrinės
  tematikos sriubai), bet tinka ir lakštiniai arba kitokie turimi makaronai

- 200 ml. kokosų pieno (dar vadinamo kokosų kremu - parduodamas skardinėse arba
  popierinėse pakuotėse)

- pundelis svogūnų laiškų

- 150-200 gr. išlukštentų tigrinių krevečių (aš naudoju šaldytas) (vietoje
  krevečių tinka krabų mėsa arba šviežia lašiša - gausite vis kitokį sriubos
  variantą)

- druskos;

- maltų pipirų mišinio

- šviežių kalendrų lapelių

## Kaip gaminti?

- Puode įkaitinkite aliejų, sudėkite svogūnus, čili, imbierą ir citrinos
  žievelę, maišydami pakepinkite apie 1-2 min.

- Supilkite sultinį, sudėkite makaronus, uždenkite ir virkite ant nedidelės
  ugnies apie 15 min. - kol išvirs makaronai.

- Sudėkite krevetes, įmaišykite kokosų pieną, kapotus svogūnų laiškus ir
  pavirkite apie 2-3 min. (tik tiek, kol sušils krevetės). Jei sriuba atrodo
  tirštoka, įpilkite dar šiek tiek vandens. Įberkite truputį druskos.

- Įpiltą į lėkštę sriubą pabarstykite maltais pipirais, kapotais šviežių
  kalendrų lapeliais (kalendra suteikia ypatingą aromatą ir pikantiškumą, tad
  jos nepagailėkite) ir paskaninkite šlakeliu citrinos sulčių.
